---
title: 'Ukristo na Udadisi wa Kiroho'
author: Kalunde
date: '2019-07-01'
image: img/dhambi_kwanini.jpg
slug: ukristo-uchunguzi-na-udadisi-wa-kiroho
categories: [unabii,uchungaji, utume,ualimu,uinjilisti]
tags: []
---

Mwanasaikolojia Christian Bwaya^[Tufanye nini Kukuza Udadisi kwa Wanafunzi Wetu?http://bwaya.blogspot.com/2017/05/tufanye-nini-kukuza-udadisi-kwa.html] anafasiri udadisi kuwa ni;

> "kuwa Udadisi ni kiu kufahamu ukweli wa mambo kwa kuuliza  maswali yanayolenga kutafuta majibu ya changamoto zilizopo. Mtu mdadisi lazima atakuwa na uchunguzi ndani yake. Haiachi akili yake itulie. Haridhiki na majibu yaliyozoeleka. Mdadisi hupembua taarifa kumwezesha kuelewa ujumbe uliojificha kwenye taarifa hizo. "

Hii ina maana kuwa udadisi una nafasi muhimu sana katika maisha ya mwanadamu. Ili mtu aweze kupambana na mazingira yanayomzunguka---ya Kiroho na ya Kidunia, ni lazima ajitahidi sana katika kudadisi mambo na changamoto anazokabiliana nazo kwa makini. Kama ilivyo katika maisha, ufumbuzi wa matatizo yanayoikabili jamii yetu inategemeana na fikra sahihi, pia katika ulimwengu wa Roho uwezo wa mkristo  kudadisi mambo yamhusuyo mwanadamu na Mungu ni kitu cha msingi sana. Hii inasaidia kupata majibu ya maswali ya msingi yanayosumbua wakristo wengi wanaoishi kwa kukubali kila jambo.


### Mkristo ni Nani?
Jibu la swali hili litatofautina na mtu na mtu. Kwa baadhi, ukristo maana yake ni kuzaliwa upya katika Roho na damu ya Yesu Kristo. Wengine watasema umezaliwa na kukulia katika familia ya kikristo. Na baadhi, watasema ya kuwa mkristo ni mtu anayemuamini Yesu au dini ambayo inafundisha mafundisho yaliyojikita katika msingi wa Yesu. Na wengine wanasema Ukristo ni mahusiano kati ya mtu na Yesu Kristo. 

### Biblia inasemaje kuhusu Mkristo?
Kwa kuwa Biblia ndio kitabu kitakatifu katika imani ya ukristo, ngoja tuangalia inasema nini kuhusu ukristo. Neno ukristo limetokea mara tatu tu katika Agano Jipya, na kila mahali lilipotumika lilikuwa lielezea **Wakristo** wa mwanzo kabisa

> "...hata alipokwisha kumwona akamleta Antiokia. Ikawa kwa muda wa mwaka mzima wakakusanyika pamoja na kanisa na kuwafundisha watu wengi. Na wanafunzi waliitwa Wakristo kwanza hapo Antiokia."
> --- MDO 11:26


> "...Agripa akamwambia Paulo, Kwa maneno machache wadhani kunifanya mimi kuwa Mkristo"
> --- MDO 26:28

> "...Lakini ikiwa kwa sababu ni Mkristo asione haya, bali amtukuze Mungu katika jina hilo."
> 1 PET. 4:16

Katika mistari yote hiyo hapo juu, tunaona kuwa waliitwa wakristo kwa sababu maisha yao---tabia, kazi na maongozi yao yalikuwa yanashabihiana na mafundisho na mwenendo wa  Yesu Kristo. Kwa hiyo,Biblia inaonesha kwa uwazi kabisa kuwa mkristo ni mwanafunzi wa Yesu Kristo.

Baada ya kupata ufafanuzi wa mkristo ni nani na udadisi ni nini, turudi kwenye swali letu la msingi *Tuliwahi kuwa wakristo?* Ukisha pata jibu la hilo swali, tujiulize swali lingine *kuwa mkristo ina maana gani kwangu?* Ukristo ni maisha ya haki na utauwa na yanamruhusu mkristo kudadisi mambo ya kweli katika ukristo na kuhakiki. Biblia inasema wazi kabisa udadisi wahitaji Roho wa Mungu kuweza kuchunguza yote;

> "Lakini Mungu ametufunulia sisi kwa Roho. Maana Roho huchunguza yote, hata mafumbo ya Mungu.  Maana ni nani katika binadamu ayajuaye mambo ya binadamu ila roho ya binadamu iliyo ndani yake? Vivyo hivyo na mambo ya Mungu hakuna ayafahamuye ila Roho wa Mungu.  Lakini sisi hatukuipokea roho ya dunia, bali Roho atokaye kwa Mungu, makusudi tupate kuyajua tuliyokirimiwa na Mungu" --- 1 KOR. 2:10-12

Mtume Paulo aliwaambia wakristo ya *"ya kwamba injili yetu haikuwafikia katika maneno tu, bali na katika nguvu, na katika Roho Mtakatifu, na uthibitifu mwingi; kama vile mnavyojua jinsi zilivyokuwa tabia zetu kwenu, kwa ajili yenu"* (1 THE. 1:5). Hii ina maana injili siyo ya maneno tu bali ni ya nguvu, ambayo ndugu, ni lazima uthibitishe ya kuwa maneno ni ya kweli. Na kuthiibitisha kuwa uko salama na ukristo ulio nao. 
